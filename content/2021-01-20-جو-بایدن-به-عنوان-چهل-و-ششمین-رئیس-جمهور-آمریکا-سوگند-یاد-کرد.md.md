---
title: جو بایدن به عنوان چهل و ششمین رئیس جمهور آمریکا سوگند یاد کرد
date: 2021-01-20T23:39:25.625Z
cover: assets/favicon.png
slug: جو-بایدن
category: جو, جو بایدن
tags:
  - جو
  - جو-بایدن
---
**جو بایدن در مراسمی در برابر کنگره در شهر واشنگتن دی سی، پایتخت، به عنوان رئیس جمهور جدید آمریکا سوگند یاد کرده است.**

او در انتخابات سوم نوامبر برنده شد اما دونالد ترامپ رئیس جمهور وقت آمریکا از پذیرش نتایج سر باز زد و اتهام تقلب انتخاباتی را مطرح کرد، اتهامی که مقام های انتخاباتی در سطح ایالت و دادگاه ها رد کردند و گفتند شواهدی برای آن وجود ندارد.

آقای ترامپ روز سه شنبه در پیامی ویدئویی به روی کار آمدن دولتی تازه در روز ۲۰ ژانویه اذعان کرد اما به آقای بایدن تبریک نگفت، با این حال صبح چهارشنبه برای دولت تازه آرزوی موفقیت کرد. او همچنین قول داد که "به شکلی باز خواهد گشت."

او صبح چهارشنبه با هواپیمای ریاست جمهوری در کنار خانواده اش راهی فلوریدا شد. او که قبلا در نیویورک زندگی می کرد اکنون به ایالت جنوبی فلوریدا نقل مکان کرده است.

در عوض مایک پنس معاون آقای ترامپ در مراسم سوگند جو بایدن حاضر بود.

* [پوشش زنده این مراسم را اینجا ببینید](https://www.bbc.com/persian/live/world-55731542)

آقای پنس صبح امروز در مراسم خداحافظی دونالد ترامپ شرکت نکرد و به همین علت حضورش در مراسم تحلیف پررنگ تر بود.

آقای بایدن در سخنرانی بعد از سوگند گفت امروز نه روز پیروزی یک نامزد بلکه "روز چیره شدن دمکراسی است."

![line](https://ichef.bbci.co.uk/news/640/cpsprodpb/59C2/production/_116587922_f8ea6b82-0ff3-46eb-adac-590f8dad3492.jpg)

کیوان حسینی -- بی بی سی

جو بایدن در سخنرانی خود پس از مراسم سوگند تاکید کرد که آمریکا بار دیگر نقش "رهبری" که برای خود در سطح بین‌المللی در نظر گرفته باز می‌گردد؛ نقشی که از جنگ جهانی دوم بر عهده داشته و در دوران چهار سال ریاست‌جمهوری دونالد ترامپ، نادیده گرفته شد. این مهمترین پیام سیاست خارجی جو بایدن، رئیس‌جمهوری جدید آمریکا بود.

آقای بایدن بخش اصلی سخنرانی‌ تاریخی‌اش را در مراسم تحلیف، به اختلافات داخلی جامعه آمریکا اختصاص داد و تلاش کرد با تاکید بر اتحاد، شکاف عمیقی که کشورش با آن روبه‌رو شده را ترمیم کند.

اما این موضوع موجب نشد تا او مساله "غیبت آمریکا" در سطح جهانی را نادیده بگیرد. دکترین سیاست خارجی ترامپ، با اتکا به شعار "اول آمریکا" و ملی‌گرایی ایدئولوژیکش، با همگرایی بین‌المللی و همکاری‌های چندجانبه در سطح جهانی میانه‌ای نداشت.

اما آمریکا دهه‌هاست که در اتحادی استراتژیک با دیگر کشورهای غربی، در سیاست بین‌الملل نقش رهبری برای خود قائل است و به همین دلیل نیز، چه در رقابتهای ژئوپولتیک و چه در کنترل سازمانهای حکمرانی جهانی، همواره در خط مقدم بوده. آمریکای ترامپ از این حضور فعال بین‌المللی عقب‌نشینی کرده بود. آمریکای بایدن اما بار دیگر به همان مسیری بازخواهد گشت که پیش از ترامپ، ضامن منافع واشنگتن بود؛ آمریکای فعال در جهان و مدعی همکاری‌های بین‌المللی.